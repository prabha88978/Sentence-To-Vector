ఐద్వా సీనియర్‌ నాయకులు టి.ఆదిలక్ష్మి మృతి మహిళా సంఘానికి, పార్టీకి తీరని లోటని సిపిఎం రాష్ట్ర కార్యదర్శి పి.మధు అన్నారు.
విజయవాడ భవానీపురం గట్టువెనుక ప్రాంతానికి చెందిన సిఐటియు రాష్ట్ర నాయకులు, ముఠా వర్కర్స్‌ యూనియన్‌ నగర గౌరవాధ్యక్షులు టి.సుబ్బారెడ్డి సతీమణి, ఐద్వా సీనియర్‌ నాయకులు ఆదిలక్ష్మి అనారోగ్యంతో ఈనెల 22న మృతిచెందిన విషయం తెలిసిందే.
సిపిఎం పశ్చిమ నగర కమిటీ ఆధ్వర్యాన భవానీపురంలోని నేతాజీ స్కూల్‌ వద్ద ఆదివారం ఆదిలక్ష్మి సంస్మరణ సభ జరిగింది.
పార్టీ పశ్చిమ నగర కార్యదర్శి నాగోతి ప్రసాద్‌ అధ్యక్షతన జరిగిన ఈ కార్యక్రమంలో తొలుత ఆదిలక్ష్మి చిత్రపటానికి పూలమాలలు వేసి నివాళులర్పించారు.
ఈ సందర్భంగా జరిగిన సభలో మధు మాట్లాడుతూ మహిళా ఉద్యమ నిర్మాతలు భిక్షవతి, మానికొండ సూర్యావతి నేతృత్వంలో జరిగిన అనేక ఉద్యమాల్లో ఆదిలక్ష్మి పాల్గొని జైలుకు కూడా వెళ్లారని గుర్తుచేశారు.
ఆమె భర్త సుబ్బారెడ్డి గట్టువెనుక ప్రాంతంలో సిపిఎం నాయకుడుగా, కార్పొరేటర్‌గా పేదలకు సేవలు అందించారన్నారు.
భార్య ఆదిలక్ష్మి మూడున్నరేళ్లుగా అనారోగ్యం బారిన పడి మంచంలోనే ఉన్నా సుబ్బారెడ్డి ఒకపక్క ఆమెకు సపర్యలు చేస్తూనే, మరోపక్క ముఠా కార్మికుల పక్షాన నిరంతరం పోరాడటం గొప్ప విషయమన్నారు.
ఆదిలక్ష్మి, సుబ్బారెడ్డి ఇద్దరూ సిపిఎంకు, మహిళా సంఘానికి ఎనలేని సేవలందించారని చెప్పారు.
ఈ కార్యక్రమంలో సిపిఎం రాష్ట్ర కార్యదర్శివర్గ సభ్యులు సిహెచ్‌.బాబూరావు, పశ్చిమ, తూర్పు కృష్ణా కార్యదర్ళులు డి.వి.కృష్ణ, ఆర్‌.రఘు తదితరులు పాల్గొన్నారు.
